---
layout: post
title: Projekty w sterowanym środowisku
description: PRINCE2 to ogólna metodyka zarządcza nadająca się do realizacji każdego typu projektów. Zasady tej metodologii pozwalają skutecznie zarządzać projektem i pozwalają na dostarczanie produktów odpowiedniej jakości.
categories: [prince2, scrum]
---
[PRINCE2](http://pl.wikipedia.org/wiki/PRINCE2) to metodyka zarządcza ogólna na tyle, że nadaje się do zastosowania w wielu rodzajach projektów.
Jako, że jestem świeżo po kursie PRINCE2 i przygotowuję się do egzaminu PRINCE2 foundation postanowiłem
przedstawić kilka ogólnych informacji o tej metodyce, celem utrwalenia wiedzy.

## Podstawowe elementy PRINCE2

Metodyka PRINCE2 jest metodyką zarządczą. Oznacza to, że jest to metodyka umiejscowiona na nieco wyższym
poziomie niż np. [Scrum](http://pl.wikipedia.org/wiki/Scrum) (która jest metodyką wytwórczą). W metodyce
tej nie znajdziemy informacji w jaki sposób szacować czas pracy, jak dzielić zadania, czy w jaki sposób
zapewniać jakość systemu. PRINCE2 uznaje, że te elementy należy wykonywać, jednak z racji swojej ogólności
nie dostarcza konkretnych metod (inaczej prowadzi się projekt budowy mostu a inaczej projekt informatyczny).

W rozumieniu PRINCE2 projekt to tymczasowa organizacja, nastawiona na stworzenie jakiegoś produktu, albo
grupy produktów zgodnie z pewnym **Uzasadnieniem Biznesowym**. Metodyka ta definiuje sześć aspektów
efektywności projektu, którymi należy zarządzać:

* **Koszty**, ponieważ każdy projekt musi mieścić się w zakresie możliwości finansowych organizacji.
* **Czas**, każdy projekt kiedyś się zaczyna i kiedyś kończy.
* **Zakres**, ponieważ każdy projekt powinien dostarczyć określony produkt(-y).
* **Ryzyko**, w odróżnieniu od zwykłej działalności biznesowej, projekty wiążą się z ryzykiem.
* **Korzyści**, każdy projekt aby miał sens musi przynosić wymierne korzyści (nie zawsze finansowe).

Ideą PRINCE2 jest odpowiednie zarządzanie projektem, aby osiągnąć cele projektu w granicach powyższych
wskaźników wykonania.

### Struktura PRINCE2

Metodyka PRINCE2 przedstawia zarządzanie projektem jako cztery zintegrowane elementy: **pryncypia**,
**tematy**, **procesy** oraz **środowisko projektu**. Pryncypia to zbiór nakazów i dobrych praktyk
determinujących czy projekt jest faktycznie zarządzany zgodnie z metodyką PRINCE2. Tematy określają
te aspekty zarządzania projektem, którymi należy się zajmować stale i równolegle w trakcie trwania
całego projektu. Tematy objaśniają jakie konkretne postępowanie jest wymagane dla różnych obszarów
zarządzania projektem. Procesy opisują krok po kroku działania podejmowane w całym cyklu życia projektu,
od jego przygotowania do zamknięcia. Dostosowanie do środowiska projektu ma na celu odpowiednie
skonfigurowanie metodyki dla potrzeb konkretnego projektu.

### Pryncypia PRINCE2

PRINCE2 definiuje siedem pryncypiów (zasad), określających, że projekt jest realizowany zgodnie z
zasadami tej metodyki. Pryncypia PRINCE2 to:

* ciągła zasadność biznesowa,
* korzystanie z doświadczeń,
* zdefiniowane role i obowiązki,
* zarządzanie etapowe,
* zarządzanie z wykorzystaniem tolerancji,
* koncentracja na produktach,
* dostosowanie do warunków projektu.

PRINCE2 to metodologia nastawiona na dostarczanie produktu. Produkt powstaje w wyniku realizacji projektu,
jednakże aby móc rozpocząć projekt (i go realizować) musi on posiadać ważne Uzasadnienie Biznesowe. Ciągła
zasadność biznesowa projektu jest bardzo ważna, ponieważ niejako usprawiedliwia ona nam sens inwestowania
w projekt. Jeżeli w danym momencie zasadność biznesowa przestaje być ważna należy projekt przerwać i jeżeli
nie da się tej zasadności przywrócić należy go całkowicie zamknąć.

PRINCE2 zaleca, aby w każdym procesie korzystać z już nabytych doświadczeń. Jeżeli w ramach jakiegoś projektu
mamy już np. szablony dokumentów, czy inny know how, należy z niego korzystać. Metodyka ta zaleca
tworzenie swoistego rejestru doświadczeń, który może zostać wykorzystany w innych projektach realizowanych
zgodnie z PRINCE2.

Bardzo ważnym elementem tej metodyki jet określenie organizacji projektu. Role i obowiązki wszystkich
osób zaangażowany w projekt powinny być zdefiniowane. Służy to zapewnieniu decyzyjności w projekcie.
Najgorszą sytuacją w każdym projekcie jest niemożność wydania decyzji. PRINCE2 nakazuje odpowiednie
zdefiniowanie hierarchii w projekcie z uwzględnieniem odpowiednich uprawnień członków zespołu projektowego,
celem wydawania odpowiednich decyzji strategicznych bądź operacyjnych. Decyzje popychają projekt do przodu
i metodyka ta kładzie duży nacisk na odpowiednią decyzyjność w projekcie. Innym powodem posiadania
odpowiedniej organizacji w projekcie jest skuteczne reprezentowania interesów wszystkich interesariuszy
projektu, tj.:

* **biznesu**, czyli tych, którzy inwestują swoje pieniądze w projekt,
* **użytkowników**, czyli tych, którzy będą korzystali z produktów, oraz
* **dostawców**, czyli tych, którzy dają wiedzę i realizują zadania.

Zadania PRINCE2 realizuje się w etapach. Każdy etap ma ściśle określone procesy, oraz produkty
jakie powinien wytworzyć. Produkty powinny spełniać docelowe wskaźniki wykonania, ale dla każdego
wskaźnika definiuje się odpowiednie tolerancje.

### Tematy PRINCE2

Tematy PRINCE2 określają te aspekty projektu, którymi należy się stale zajmować w trakcie jego realizowania.
Tematami w PRINCE2 są:

* **Uzasadnienie Biznesowe**, które określa nam dlaczego realizujemy projekt i czy warto w niego inwestować.
* **Organizacja**, która opisuje nam role i obowiązki w powołanym na czas realizacji projektu zespole zarządzania projektem.
* **Jakość**, określająca atrybuty oraz kryteria, które określają czy uzgodnione wymagania zostały osiągnięte.
* **Plany**, które są podstawą komunikacji i kontroli w trakcie projektu.
* **Ryzyko**, określający w jaki sposób w projekcie należy zarządzać niepewnościami zawartymi w planach.
* **Zmiana**, opisująca w jaki sposób postępuje się z zagadnieniami w projekcie.
* **Postępy**, dotyczą oceny bieżącej zasadności planów i monitorowania fizycznego wykonania zadań.

Wszystkie tematy powinny zostać zastosowane w projekcie, jednak muszą one zostać dostosowane do skali,
charakteru oraz złożoności danego projektu. Tematy można odpowiednio poszerzać lub zawężać, przykładowo w
dużym, bardziej formalnym projekcie możemy wymagać szczegółowej dokumentacji i dyscypliny realizowania
procesów, natomiast przy mniejszych możemy wprowadzić bardziej nieformalne procesy i dokumenty (ale
nigdy nie rezygnować z procesu).

## Zarządzanie projektem PRINCE2

Zarządzanie projektem w PRINCE2 to planowanie, delegowanie, monitorowanie i sterowanie wszystkimi aspektami
projektu, aby osiągnąć cele projektu w granicach docelowych wskaźników jego wykonania. Ogólny schemat zarządzania
projektem w PRINCE2 wygląda tak:

<a href="/images/prince2_mgmt.png" rel="colorbox" title="Zarządzanie projektem PRINCE2"><img src="/images/prince2_mgmt.png" alt="Zarządzanie projektem PRINCE2" /></a>

Każdy proces wytwórczy czy zarządczy PRINCE2 powinien zostać najpierw odpowiednio zaplanowany, następnie
oddelegowany na szczebel odpowiedzialny za jego realizację, następnie stale monitorowany i sterowany,
aby osiągnąć zamierzone cele. PRINCE2 definiuje szereg sposobów postępowania w wielu aspektach zarządzania
projektem. Określa kto jest odpowiedzialny za zaplanowanie, realizację czy nadzór nad danym zadaniem
bądź procesem, a także jakie produkty wyjściowe są wymagane na danym etapie.

## Podsumowanie

PRINCE2 to ogólna metodyka zarządcza. Ogólność tej metodyki przejawia się tym, że można ją zastosować
do szerokiego zakresy projektów. Metodyka ta nie definiuje konkretnych sposobów realizacji aspektów
zarządzania projektem takich jak szacowanie nakładu pracy, czy zarządzanie jakością lub ryzykiem. PRINCE
mówi, że takie aspekty mają być, ale sposób ich realizacji zależy od konkretnego projektu.

Metodyka ta kładzie duży nacisk na Uzasadnienie Biznesowe projektu. Jeżeli projekt nie posiada ważnego
uzasadnienia to nie powinien być kontynuowany, ponieważ nie istnieje powód dla którego warto w ów
projekt inwestować. PRINCE2 to metodyka zorientowana na wytwarzanie produktu(-ów) utworzonych w granicach
docelowych wskaźników wykonania dla czasu, kosztów, zakresu, jakości, korzyści i ryzyk.

Metodyka PRINCE2 została z powodzeniem zastosowana w wielu projektach. Metodyka ta skupia się na
ogólnych procedurach zarządzania projektem, a samo zarządzanie realizuje się poprzez planowanie,
delegowanie, monitorowanie oraz sterowanie wszystkimi aspektami prowadzącymi do utworzenia produktu
końcowego.

Powyższy wpis przedstawia ogólne założenia tej metodyki, podstawowe koncepcje i terminy. Sama metodyka
jest dużo bardziej rozbudowana i dość szczegółowo opisuje wiele procesów związanych ze skutecznym
zarządzaniem projektem. Metodyka przedstawia też organizację projektu, definiuje role oraz odpowiedzialności
wszystkich członków projektu, aby zapewnić odpowiedni poziom decyzyjności. Wdrożenie tej metodyki
powinno się jednak odbywać w odpowiedni sposób, tak aby zaadoptować ją do konkretnych warunków i
skali projektu.

[http://michalorman.pl/blog/2010/04/projekty-w-sterowanym-srodowisku/](http://michalorman.pl/blog/2010/04/projekty-w-sterowanym-srodowisku/)

{% include bio_michal_orman.html %}